# Om ordbøkene
Dette er nettsiden til standardordbøkene _Bokmålsordboka_ og _Nynorskordboka_. 15. april 2024 ble det lansert en oppgradering av siden. Denne nye versjonen har bedre universell utforming enn den første versjonen av [ordbøkene.no](https://v1.ordbokene.no/), og den inneholder nye funksjoner. _Bokmålsordboka_ og _Nynorskordboka_ er to selvstendige, enspråklige ordbøker, men i denne versjonen får brukeren også forslag til oversettelser mellom bokmål og nynorsk basert på maskinoversettelsesplattformen Apertium og til en viss grad Språkrådets [_Administrativ ordliste_](https://xn--sprkrdet-c0ac.no/sprakhjelp/Skriverad/Nynorskhjelp/administrativ-ordliste/). 

_Bokmålsordboka_ og _Nynorskordboka_ eies av [Språkrådet](https://www.sprakradet.no/) og [Universitetet i Bergen](https://www.uib.no/) i fellesskap. Siden 2016 har det redaksjonelle arbeidet med standardordbøkene blitt utført ved Universitetet i Bergen, der flere avdelinger er involvert. [Språksamlingane](https://www.uib.no/ub/spesialsamlingene/160666/om-spr%C3%A5ksamlingane) forvalter ordbøkene og kildegrunnlaget de bygger på, ordbokredaktørene er ansatt ved [Institutt for lingvistiske, litterære og estetiske studier](https://www.uib.no/lle), og det datatekniske arbeidet foregår ved [IT-avdelingen](https://www.uib.no/it) og Språksamlingane. 

Arbeidet med å revidere innholdet i ordbøkene pågår for fullt, og redaksjonen legger jevnlig ut nye og reviderte ordartikler. Dette arbeidet kan du lese mer om på nettsiden til [Revisjonsprosjektet](https://www.uib.no/lle/revisjonsprosjektet). Språkrådets rolle er å kvalitetssikre innholdet i artilene, i tillegg til å avgjøre hvordan ord skal skrives og bøyes på bokmål og nynorsk. _Bokmålsordboka_ og _Nynorskordboka_ blir løpende oppdatert i tråd med rettskrivingsvedtak i Språkrådet, og det er dermed her du finner fasiten på hva som er gjeldende og fullstendig rettskriving i bokmål og nynorsk.